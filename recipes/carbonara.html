<!DOCTYPE html>
<html lang="cs">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Spaghetti carbonara</title>
</head>
<body>
    <h1>Naprosto dokonalé spaghetti carbonara </h1>
    <img src="https://cdn.administrace.tv/2022/08/07/hd_169/4a86da06bf1dd67578428a5aad67b1d7.jpg" width="1080">
    <p>V překladu znamená název carbonara špagety po uhlířsku, a tak se nabízí vysvětlení, že si je připravovali italští uhlíři. Pravděpodobnější však je, že jídlo vzniklo v poválečném období v Římě jako způsob zpracování vajec a slaniny z amerických zásob. Není tak vlastně jasné, jestli ho vymysleli Američané nebo Italové. Slaninu vybírejte pouze italskou – pancetta se vyrábí nasolením vepřového boku, guanciale pochází z líček. Oproti české slanině se neudí, ale pouze se nakládají do soli, případně dalšího koření nebo pepře.</p>
    <h2>Suroviny</h2>
    <ul>
        <li>špagety (případně bucatini nebo linguine) 200 g</li>
        <li>uzená pancetta (nebo guanciale - nebo v poměru 1 : 1)</li>
        <li>parmazán 50 g + k podávání</li>
        <li>žloutek 3 ks</li>
        <li>máslo 1 lžíce</li>
        <li>olivový olej 2 lžíce</li>
        <li>čerstvě namletý pepř</li>
        <li>sůl 2 lžíce</li>
    </ul>
    <h2>Postup přípravy</h2>
    <ol>
        <li>Ve velkém hrnci zahřejte dostatečné množství vody, alespoň 3 l. Osolte ji a po 1 minutě vsypte těstoviny. Vařte je na nejvyšším stupni podle návodu na obalu akorát na skus, tzv. al dente.</li>
        <li>Slaninu nakrájejte na proužky nebo kostičky, parmazán nastrouhejte najemno. Žloutky lehce prošlehejte se sýrem a opepřete. Přilijte 1,5–2 sběračky vroucí vody z těstovin a promíchejte.</li>
        <li>V pánvi rozehřejte máslo a 1 lžičku olivového oleje, vsypte slaninu a opečte ji dokřupava. Uvařené těstoviny slijte, ale vodu nevylévejte. Těstoviny přidejte do pánve, přilijte 1 sběračku vody, promíchejte, povařte 1 minutu, odstavte a nechte 2 minuty odpočinout. Vlijte žloutkovou směs a promíchejte, aby vznikla hladká omáčka, která obalí těstoviny. Rozdělte na talíře a posypte parmazánem.</li>
    </ol>
</body>
</html>